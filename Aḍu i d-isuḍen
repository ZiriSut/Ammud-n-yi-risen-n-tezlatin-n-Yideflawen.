Yekker-d waḍu d aqesḥan.
Yerẓa ṣṣrima ay t-icudden.
Iclax ttjuṛ i ireṣṣan.
Ihudd ula d ixxamen.
Yeqqel igenni d aberkan.
Yeɣli-d wayen issewhamen.
Mačči d abruri d waman!
D iḍan, akkeni i sseglafen.
Aḍu-agi i d-isuḍen, d nnhati akk n yimeɣban.
D nnhati n wid yelluẓen.
D nnhati n widak yeεran.
D nnhati n wid ifuden, idles d tlelli yeɣban
D nnhati n wid iṣermen.
Aṭas i iṣebren rfan.
D nnhati n wid i iɣerqen, deg leḥqer d ddel yellan.
D nnhati n wid ireqqen s tmes i d-yeɣlin deg yigenwan.
D nnhati n wid ixaqqen, ɣef yiṭij i ten-yettaǧǧan.
D nnhati n wid ifaqqen, i yiwaɣezniwen i ten-yeččan.
Tura win iεuẓgen yesla.
Win idreɣlen yeẓra.
Win yeggugmen, yenna.
Aḍu yeffeɣ-d deg yidurar, abrid-is luḍa luḍa.
Ad yesseɣres akk imurar.
Ad yerẓ akit tizugla.
Ad yekkes kra yellan d aεjaṛ, i wid i aɣ-isummen s tuffra.
Ad d-yeɣli ṣṣwab d axeṣṣar.
Ad nwali udmawen meṛṛa.
