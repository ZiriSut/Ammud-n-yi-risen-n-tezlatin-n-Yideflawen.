Sslam fell-awen aṭas, ay imeddukkal ɣlayen.
Am warrezg yelha usalas, iqεed ibeddi yis-wen.
Idles tura izger tilas, ay arrac n yideflawen.
Amecwaṛ luḍa luḍa, nekka-d deg udrar εlayen.
Negla-d s wayen i nesεa, i kunwi i d-isellen.
Abrid-nneɣ ɣer tira, ay arrac n yideflawen.
Amek ara t-nettu wass-a i aɣ-d-yessemlalen yid-wen.
Mačči kan d tameɣra i aɣ-d-yewwin ɣer da ɣur-wen.
Ay nsarem d tagrawla, ay arrac n yideflawen.
Abrid yenǧer ɣer sdat, ur d-yeqqim deg yimeslayen.
Ugur i d-yusan nerna-t, ad t-nezger ɣas yessawen.
Aql-aɣ irgazen; lxalat, ay arrac n yideflawen.
