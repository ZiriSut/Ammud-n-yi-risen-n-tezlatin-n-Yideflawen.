Nnan-iyi-d aru-d tabrat, seddu-d εecrin d lkaɣeḍ.
Ṛǧu tajmeεt n lεuqqal, ad twaliḍ iwumi tlaqeḍ.
Deg useggas mi yi-ffeɣ leεqel, wa yettḍeggir-iyi i wayeḍ.
Mi tt-selkeɣ, yeǧǧa-yi lḥal. Nnan-d aṭas i tεeṭṭleḍ!
Ttxil Ṣellaḥ Lbelwat, wid iqeεden igenni.
Neɣli-d gar yifassen-nwen, ahat ad aken-ihdu Ṛebbi.
Ǧǧet-aɣ kra n ttawil, tura mi nfukk taɣuri.
Ǧǧet-aɣ amḍiq i uxeddim, leεtab akken ibɣu yili.
Sekren-d akit tiwwura, ha-tt-an tura anda tewḥel.
Azaglu yuɣal tura s tudmawin d uḥellel.
D acu ara ak-iniɣ a gma! Ha-t-a twalaḍ, fiḥel!
Yuɣal ṣṣwab ɣer ccita, yeεreq uɣrum i lefḥel.
Ahya ṣṣellaḥ Lbelwat, ma yella tqeεdem igenni.
Nebra i lberhan-nwen, serrḥet-as ar ad d-yeɣli.
Ma yella tewwi-d ad d-yeɣli, d kunwi i d lǧiran-is.
Yis-wen kan ara d-yeglu, ma d nekkni ad t-nerr s amkan-is.
